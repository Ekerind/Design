---
Title: Designprinciper
Description: Designprinciper
Template: analysis-single
---

<div class="nav">
    <ul class="submenu">
        <li><a href="./01_colors">FÄRGANALYS</a></li>
        <li><a href="./02_load">LADDNINGSTID</a></li>
        <li class="active"><a href="./03_design_principles">DESIGNPRINCIPER</a></li>
    </ul>
</div>

# Analys av designprinciper

Tre personsidor, samt min egen, granskas med fokus på designprinciper. Vilka designval har utvecklarna gjort? Vilken känsla vill de förmedla?

## Bakgrund

De externa webbplatserna som ligger till grund för rapporten är personsidor av typen portföljer för konstnärer. De har gemensamt att de vill nå ny och redan befintlig publik med sina verk. Det är blandat fokus fördelat på försäljning och exponering. Webbplatserna valdes slumpmässigt ut från mitt flöde på Instagram. Det verkar råda enighet kring begreppet designprinciper, men för att förtydliga så har jag valt att utgå från de som finns omnämnda på [Canva](https://www.canva.com/learn/design-elements-principles/) [1]. I rapporten kommer webbplatsernas designprinciper kartläggas och den generalla känslan beskrivas. Avslutningsvis kommer en jämförelse göras med min webbplats där jag ser vilka punkter jag skulle kunna ta lärdom av för att göra min hemsida mer estetiskt tilltalande. 

## Resultat



**1. [Agnes Cecile](https://agnescecile.com/)**

![Bild på Agnes Ceciles hemsida](%base_url%/image/ac.png?&save-as=jpg)

Webbplatsen tillhör konstnären Agnes Cecile. Den används för exponering och försäljning av hennes konstverk.

Det första man möts av är en ganska återhållsam sida, vilket förvånar då det tar tid att ladda den. Mer om det snart. Startsidan består till störst del av en vit yta med noga utplacerade föremål kopplade till Agnes konst. De mest framträdande designprinciperna i det här stadiet är just den tomma ytan och färgklickarna som används för att balansera upp bilden. Kompositionen mellan elementen är noga vald för att ge känslan av att grunden till hemsidan är ett tomt papper på Agnes skrivbord.  

När besökaren sen börjar scrolla så väcks webbplatsen till liv då det visar sig att i princip hela sidan är ett stort galleri. Här har skaparen av hemsidan valt att jobba med rörelse och skapar dynamik med olika storlekar och former på konstverken som kommer rullande i olika hastigheter. Undersidorna som webbutiken är mer strukturerade och ordnade vilket lämpar sig bättre för det ändamålet.  

Webbplatsen speglar konstnärens stil i stort. Det är samma lätthet, rörelse och oordning på sidan som återfinns i de verk som finns presenterade där. Webbplatsen känns profesionell men samtidigt personlig.  

<br>

**2. [Courtney Mattison](https://courtneymattison.com/)**

![Bild på Courtney Mattisons hemsida](%base_url%/image/cm1.png?&save-as=jpg)

Webbplatsen tillhör konstnären Courtney Mattison. Den har som syfte att exponera konstnären och locka till utställningar snarare än att sälja verk via webbplatsen.

Här är bilder i fokus då besökaren landar direkt in i galleriet. Konsten står så mycket i fokus att menyer hamnar lite i bakgrunden. Skaparen har jobbat med att skapa djup med bilder som drar besökaren in mot konstverken och installationerna. Konstverken i sig bidrar med färg och textur till sidan. Det är en tydlig hierarki över de olika elementen på sidan. Typsnittet är ett tydligt designelement där samtliga texter på hemsidan är av typen sans-serif, vilket ger en modern och exklusiv känsla. 

Undersidorna följer samma struktur som startsidan men allt är i mindre skala för enklare navigering. Där är det en mer ordnad stil med linjer som ramar in de olika delarna. Det finns kantiga element som knappar och linjer som stryker under rubriker som förstärker det ordnade intrycket.

Webbplatsen känns exklusiv och professionell i sitt utförande. Den förmedlar ett tydligt yrkesmässigt budskap.

<br>

**3. [Joshua Smith](http://www.iknowjoshuasmith.com/)**

![Bild på Joshua Smiths hemsida](%base_url%/image/js1.png?save-as=jpg)

Webbplatsen tillhör konstnären Joshua Smith. Syftet med webbplatsen är att visa upp konstverk och nå ut till en större publik. Kanske även att för egen del dokumentera verk.

Första sidan man kommer till är i bild av ett av konstnärens verk som ramas in av tomma ytor. Texten är i ett tydligt, industriellt sans-serif typsnitt. Det är ingen tydlig vägledning för besökaren att komma vidare. Menyerna nere i hörnen är anonyma tills besökaren närmar sig med muspekaren då de expanderar och lyser upp. Färger används återhållsamt och noga avvägt.  

På undersidorna är presentationen ordnad med en tydlig punktlista som meny över de olika delarna i galleriet. Trianglarna i hören ramar in webbplatsens innehåll. Webbplatsen hittar en balans mellan menyn och bilderna till galleriet genom att placera bilderna lite till höger om mitten. Andra bilder i galleriet än den som är vald visas i gråskala. Det ger en bra kontrast till hur färgglada bilderna egentligen är. Konstnärens verk hjälper till att skapa ett djup på webbplatsen och många av scenerna drar in besökaren. 

Webbplatsen känns professionell utan att kännas exklusiv. Den känns inbjudande men inte personlig.

<br>

**4. Egen hemsida**

![Bild på den här hemsidan](%base_url%/image/min.png?save-as=jpg)

Den här webbplatsen har skapats i syfte att kunna testa nya tekniker och dokumentera vad jag har lärt mig.

Webbplatsen är simpel i sitt utförande utan några effekter eller liknande. Det är en minimalistisk sida där de framträdande designprinciperna är användandet av tomma ytor, kontrasterande men dovt färgval och en symmetrisk rutnätsdesign. Linjer används för att skärma av header och footer och därmed rama in det huvudsakliga innehållet. Webbplatsens första sida och undersidor använder sig av samma stil och det är svårt att urskilja dem från varandra. Med tanke på att hemsidans syfte är att testa nya tekniker kanske det inte hade gjort något om designen hade varit mer vågad vad väljer färgval, textur och komposition.

## Analys

De tre valda webbplatserna har valt olika designprinciper trots att de alla tillhör samma genre. Det går att se hur deras egen stil har färgat av sig på deras webbplatser. Agnes sida påminner mycket om hennes konst. Den är lite kaotisk men samtidigt så lätt att det inte blir för påträngande. Joshua har en lekful webbplats där besökaren får leta sig fram efter menyer. Det kan återfinnas i hans verk där åskådaren får många detaljer att titta på och upptäcka. Courtneys är mer fokuserad på hur hennes konst framställs. Det är raka tydliga linjer, svart och vit inramning, som ger en exklusiv känsla där färgerna och texturen i hennes verk får stå i centrum. Gemensamt är att alla tre har gjort mycket tydliga val vad gäller designprinciper. När webbplatserna besöktes på en mobil var Courtneys väldigt lite anpassad, Joshuas delvis anpassad och Agnes helt anpassad. Det kan ha att göra med den publiken de vill nå då Courtney verkar mer inriktad på att nå utställare medan Agnes mer har en skara följare som huvudsaklig målgrupp. Det vore intressant att skaka om designprinciperna hos de här tre sidorna och se hur de skulle se ut i varandras utföranden.  

Om jag jämför med min webbplats så är det mest framträdande avsaknad av bilder. Med bilder skulle det gå att uppnå många designprinciper som färger, textur och djup. Det skulle nog vara bra att skapa någon sorts färgskiftning från sida till sida eller uppifrån och ner. Det skulle kunna ge lite riktning och rörelse till webbplatsen. Det är dock svårt att ge en tydlig design när hemsidan saknar ett tydligt syfte och innehåll annat än att dokumentera vad jag har lärt mig.

## Referenser

[1] https://www.canva.com/learn/design-elements-principles/ 2022-12-07

https://agnescecile.com/

https://courtneymattison.com/

http://www.iknowjoshuasmith.com/

## Övrigt

Skrivet av Mattias Ekerind.
